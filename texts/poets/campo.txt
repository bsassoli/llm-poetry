Campo, Cristina
Quadernetto

Un anno... Tratteneva la sua stella

il cielo dell’Avvento. Sulla bocca

senza febbre o paura la mia mano

ti disegnava, oscura, una parola.

E la sfera dell’anima e dell’anno

vibrava in cima a uno zampillo d’oro

alto e sottile il sangue.

                                          Ne tremavamo

sorridenti agli sguardi – all’accostarsi

buio di quel guardiano incorruttibile

che nei giardini chiude le fontane.
Capodanno ’53-’54
***
Sindbad



L’aria di giorno in giorno si addensa intorno a te

di giorno in giorno consuma le mie palpebre.

L’universo s’è coperto il viso

ombre mi dicono: è inverno.



Tu nel vergine spazio dove si cullano

isole negligenti, io nel terrore

dei lillà, in una vampa di tortore,

sulla mite, domestica strada della follia.



Si stivano canapa, olive

mercati e anni... Io non chino le ciglia.

Mezzanotte verrà, il primo grido

del silenzio, il lunghissimo ricadere



del fagiano tra le sue ali.




***
Estate indiana



Ottobre, fiore del mio pericolo –

primavera capovolta nei fiumi.



Un’ora m’è indifferente fino alla morte

– l’acero ha il volo rotto, i fuochi annebbiano –

un’ora il terrore di esistere mi affronta

raggiante, come l’astero rosso.



Tutto è già noto, la marea prevista,

pure tutto si ottenebra e rischiara

con fresca disperazione, con stupenda

fermezza...

                     La luce tra due piogge, sulla punta

di fiume che mi trafigge tra corpo

e anima, è una luce di notte

– la notte che non vedrò –

chiara nelle selve.




***
Elegia di Portland Road



Cosa proibita, scura la primavera.



Per anni camminai lungo primavere

più scure del mio sangue. Ora tornano sul Tamigi

sul Tevere i bambini trafitti dai lunghi gigli

le piccole madri nei loro covi d’acacia

l’ora eterna sulle eterne metropoli

che già si staccano, tremano come navi

pronte all’addio...



                                  Cosa proibita

scura la primavera.



Io vado sotto le nubi, tra ciliegi

così leggeri che già sono quasi assenti.

Che cosa non è quasi assente tranne me,

da così poco morta, fiamma libera?



(E al centro del roveto riavvampano i vivi

nel riso, nello splendore, come tu li ricordi

come tu ancora li implori)